---
layout: post
titlel: Bauman o potrzebie tłumaczeń
---

Zygmunt Bauman, Europa niedokończona przygoda:

> W Unii Europejskiej uznaje się za “oficjalne” aż dwadzieścia trzy różne języki, ale w krajach europejskich ludzie czytają, piszą i myślą także po katalońsku, baskijsku, walijsku, bretońsku, gaelicku, kaszubsku, lapońsku, romsku, a także w mnóstwie lokalnych dialektów języka włoskiego (przepraszam za nieuchronne pominięcia, ale nie sposób wymienić wszystkich…). Większość z nas, może z wyjątkiem garstki wybitnych poliglotów, nie rozumie większości europejskich języków. Mamy prawo czuć się z tego powodu pokrzywdzeni i zubożeni. Tak wiele ludzkiej mądrości przekazano przecież w historiach opowiedzianych w niezrozumiałych dla nas narzeczach. Jednym z najbardziej znaczących, choć z pewnością nie jedynym, świadectwem tej ukrytej przed nami mądrości jest zdumiewające podobieństwo lęków, marzeń lub doświadczeń rodziców i dzieci, małżonków i sąsiadów, przełożonych i podwładnych, “swoich” i “obcych”, przyjaciół i wrogów — niezależnie od tego, w jakim języku zostały spisane… Jak wiele możemy się dowiedzieć od siebie nawzajem na temat naszych wspólnych obaw i trosk. Jak ogromną zdobylibyśmy wiedzę i jak bardzo wzrosłyby szanse na wypełnienie naszej wszechświatowej misji, gdyby choć część funduszy unijnych przeznaczono na sfinansowanie przekładów literatury wszystkich krajów członkowskich i udostępnienie tych przekładów nie tylko w druku, ale także na wszystkich powszechnie używanych dzisiaj nośnikach elektronicznych… Osobiście jestem przekonany, że tak bogata skarbnica wiedzy, gromadząca najcenniejsze doświadczenia i myśli każdego narodu wchodzącego w skład Unii Europejskiej, byłaby najlepszą inwestycją w przyszłość Europy i ostateczne powodzenie jej misji.

> Polityczna przyszłość Europy zależy od losu europejskiej kultury.

Tyle Bauman w swojej wspaniałej książce o problemach dzisiejszej Europy. Przypomniał mi trochę dowodzenia Brodskiego w liście, jak mi się wydaje, do Havla, że państwo koniecznie musi przyłożyć rękę do tanich choćby i na najsłabszym papierze reedycji klasycznych tomów poetyckich — fragment przepiszę, o ile tylko uda mi się go znaleźć.
