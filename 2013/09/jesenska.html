<!DOCTYPE html>
<html lang="en" prefix="og: http://ogp.me/ns#">
    <head>
    	<title>Milena Jesenská, «Ponad nasze siły»</title>
		<link rel="stylesheet" type="text/css" href="/basic.css" />
		<meta charset="utf-8" />
		<meta property="og:title" content="Milena Jesenská, «Ponad nasze siły»" />
		<meta property="og:type" content="blog" />
		<meta property="og:url" content="http://amused.github.io" />
		<meta property="og:image" content="" />
		<meta property="og:site_name" content="Nowe Ateny" />
		<meta property="og:description" content="Milena Jesenská znana jest do dzisiaj jako najważniejsza -- choć przede wszystkim korespondencyjna -- miłość Franza Kafki, którego *Listy do Mileny* stanowią ważną część twórczości (w samym tylko polskim tłumaczeniu -- trzy wydania). Para widziała się ledwie kilka razy, i chociaż Jesenská odegrała w życiu Kafki znaczną rolę (trafiła chociażby do powieści *Zamek*), znajomość z pisarzem nie była głównym epizodem jej życia." />
		<link rel="alternate" type="application/rss+xml" title="RSS" href="http://amused.github.io/rss.xml" />
	</head>
	<body>
<div id="main">

<h1><a href="http://amused.github.io">Nowe Ateny</a></h1>

<div id="posts">
	
	<div class="post">
		<h2><a href="/2013/09/jesenska.html">Milena Jesenská, «Ponad nasze siły»</a></h2>
		<p>Milena Jesenská znana jest do dzisiaj jako najważniejsza &#8211; choć przede wszystkim korespondencyjna &#8211; miłość Franza Kafki, którego <em>Listy do Mileny</em> stanowią ważną część twórczości (w samym tylko polskim tłumaczeniu &#8211; trzy wydania). Para widziała się ledwie kilka razy, i chociaż Jesenská odegrała w życiu Kafki znaczną rolę (trafiła chociażby do powieści <em>Zamek</em>), znajomość z pisarzem nie była głównym epizodem jej życia.</p>

<p>Jesenską, która ma na koncie dwóch mężów literatów i kochanka pisarza, można spokojnie nazwać muzą międzywojennej praskiej bohemy. Od wczesnej młodości obracała się w kręgach literackich, a od lat 20. &#8211; rozpoczęła własną karierę literacką. Nieszczęśliwa w małżeństwie (miała usłyszeć od przyjaciela, że &#8220;wygląda jak siedem tomów Dostojewskiego&#8221;) skupiła się na publikacji felietonów i reportaży oraz tłumaczeń z niemieckiego na czeski (przełożyła dzieła m.in. Thomasa Manna i Gustava Meyrinka).</p>

<p><img alt='Milena Jesenska' src='/assets/milenajesenska.jpg' /></p>

<p>Publicystyka Jesenskiej ciasno splata się ze skomplikowaną sytuacją polityczną międzywojennych Czech, a właściwiej: Czechosłowacji. Kraj był skomplikowanym kotłem etnicznym, Czechosłowaków było w nim około 9 milionów, Niemców &#8211; ponad 3 miliony, zaś kolejny milion z dużym hakiem stanowili Węgrzy, Żydzi, Rusini i Polacy. Kraj zmagał się z rosnącym w siłę niemieckimi nacjonalistami, którzy dążyli do dołączenia dużej części kraju do nazistowskich Niemiec.</p>

<p>W swoich niedługich reportażach z lat 1937-1939 Jesenská z jednej strony analizuje międzynarodową sytuację polityczną i informuje o sytuacji w kraju, z drugiej &#8211; uderza w ton propagandy, wzywając do pomocy uciekinierom z Rzeszy, głównie Żydom. Jest precyzyjna i zwięzła, nie znosi lania wody, ale również &#8211; poruszająca w swoich opowiadaniach z wojny, która w 1938 przynajmniej oficjalnie wcale się jeszcze nie zaczęła.</p>

<p><em>Ponad nasze siły</em>, wybór publicystyki Jesenskiej, warty jest lektury nie tylko dla swoich niezaprzeczalnych walorów artystyczno-literackich i historycznych. Jak pisze autor przekładu, Leszek Engelking, we wstępie do polskiego wydania,</p>

<blockquote>
<p>[&#8230;] to, co Jesenská pisze o swoich rodakach, pomaga inaczej spojrzeć na ich postawy, na to, co nazywamy czeskim charakterem narodowym, a co — jak w wypadku każdego charakteru narodowego — ukształtowała historia. I może pomóc nam w próbie zrozumienia, a może i docenienia postawy tak skrajnie innej niż, również ukształtowane przez historię, postawy Polaków.</p>
</blockquote>

<p>Musimy też pamiętać, że pierwsze lata okupacji hitlerowskiej w Czechach znacznie różniły się od warunków w Polsce: naziści nie wprowadzili zakazu druków, ale jedynie cenzurę &#8211; wciąż wychodziły czeskie gazety, kręcono czeskie filmy i wydawano czeskie książki. Teksty Jesenskiej, odważnej i bezkompromisowej pisarki i aktywistki, działającej przeciwko totalitaryzmom aż do swojej śmierci w nazistowskim obozie koncentracyjnym, wydają się wiernie oddawać charakter tamtych czasów.</p>

<p>Do zbioru reportaży Jesenskiej dodany został napisany przez nią kilkanaście lat wcześniej nekrolog Franza Kafki, dla którego była nie tylko korespondencyjną miłością i wierną duszą, ale i &#8211; tłumaczką z niemałym dorobkiem, bo pod jej nazwiskiem wyszło łącznie 9 tekstów Kafki (a <em>Der Heizer</em>, czyli <em>Palacz</em>, pierwszy rozdział nieukończonej powieści <em>Ameryka</em>, wręcz rozpoczął ich znajomość w 1919 roku). Jesenská opisała Kafkę jako &#8220;człowieka i artystę o tak wrażliwym sumieniu, że doskonale słyszał wszystko także i tam, gdzie inni, głusi, czuli się bezpieczni&#8221;. W grudniu 1994 roku, pięćdziesiąt lat po swojej śmierci, sama <a href='http://www.yadvashem.org/yv/en/righteous/stories/jesenska.asp'>została uhonorowana przez instytut Yad Vashem</a> tytułem <em>Sprawiedliwej Wśród Narodów</em>.</p>
		<p class="info">
			<span class="date">


15

IX
	
2013

</span>
			
			<a href="/tag/Milena Jesenská.html" rel="tag">#Milena Jesenská</a>
			
			<a href="/tag/Franz Kafka.html" rel="tag">#Franz Kafka</a>
			
			<a href="/tag/Czechy.html" rel="tag">#Czechy</a>
			
			<a href="/tag/recenzje.html" rel="tag">#recenzje</a>
			
		</p>
		
	</div>
    

</div>

</div>
	
</body>
</html>