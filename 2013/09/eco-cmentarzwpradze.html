<!DOCTYPE html>
<html lang="en" prefix="og: http://ogp.me/ns#">
    <head>
    	<title>Umberto Eco, «Cmentarz w Pradze»</title>
		<link rel="stylesheet" type="text/css" href="/basic.css" />
		<meta charset="utf-8" />
		<meta property="og:title" content="Umberto Eco, «Cmentarz w Pradze»" />
		<meta property="og:type" content="blog" />
		<meta property="og:url" content="http://amused.github.io" />
		<meta property="og:image" content="" />
		<meta property="og:site_name" content="Nowe Ateny" />
		<meta property="og:description" content="W *Cmentarzu w Pradze* Umberto Eco zmieścił prawie wszystkie spiski i niepokoje społeczne Europy II połowy XIX wieku, a to dużo jak na jedną powieść. Fałszerz Simone Simonini, główny bohater książki, rzucany jest przez autora w sam środek wielkich konspiracji: spiskuje z jezuitami przeciwko masonom i z masonami przeciwko jezuitom, bierze udział w stłumieniu Komuny Paryskiej, rozpętaniu afery Dreyfusa i publikacji *Protokołów mędrców Syjonu* — a przede wszystkim, co jest głównym wątkiem powieści, nienawidzi Żydów." />
		<link rel="alternate" type="application/rss+xml" title="RSS" href="http://amused.github.io/rss.xml" />
	</head>
	<body>
<div id="main">

<h1><a href="http://amused.github.io">Nowe Ateny</a></h1>

<div id="posts">
	
	<div class="post">
		<h2><a href="/2013/09/eco-cmentarzwpradze.html">Umberto Eco, «Cmentarz w Pradze»</a></h2>
		<p>W <em>Cmentarzu w Pradze</em> Umberto Eco zmieścił prawie wszystkie spiski i niepokoje społeczne Europy II połowy XIX wieku, a to dużo jak na jedną powieść. Fałszerz Simone Simonini, główny bohater książki, rzucany jest przez autora w sam środek wielkich konspiracji: spiskuje z jezuitami przeciwko masonom i z masonami przeciwko jezuitom, bierze udział w stłumieniu Komuny Paryskiej, rozpętaniu afery Dreyfusa i publikacji <em>Protokołów mędrców Syjonu</em> — a przede wszystkim, co jest głównym wątkiem powieści, nienawidzi Żydów.</p>

<p><img alt='Umberto Eco' src='/assets/umbertoeco.jpg' /></p>

<p>Dużą część książki zajmują właśnie opisy najróżniejszych antysemickich knowań — jak skomentował jeden z czytelników Guardiana, nie pozwoliłby sobie na lekturę <em>Cmentarza w Pradze</em> w autobusie, bojąc się, że ktoś zajrzy przez ramię i przypadkiem przeczyta kawałek. A szokujące z początku fragmenty — jak zdradził Eco w wywiadzie, nie wymyślane przez niego, ale przepisywane od klasycznych autorów, od Nietzschego poczynając — po dłuższym czasie zwyczajnie nudzą. Mało u Eco refleksji nad tematami, które do dziś budzą kontrowersje — i chyba tylko jeden cytat zapadł w pamięć w polskim tłumaczeniu:</p>

<blockquote>
<p>Ktoś powiedział, że patriotyzm to ostatnie schronienie łajdaków; ludzie bez zasad moralnych owijają się zwykle sztandarem, a bękarty powołują się zawsze na czystość swojej rasy. Narodowa tożsamość to jedyne bogactwo biedaków, a poczucie tożsamości oparte jest na nienawiści — na nienawiści wobec tych, którzy są inni.</p>
</blockquote>

<p>Kilka literackich chwytów Eco zupełnie zawiodło. Podawane przy absolutnie każdej nadarzającej się okazji pełne jadłospisy wydają się wymuszone tak, jak większość gier słownych — włącznie z opisem młodego doktora nazwiskiem Froïde. Wątek rozdwojenia jaźni głównego bohatera, zajmujący niemałą część powieści, nie tylko nie zajmuje, ale i nie wnosi nic do samej fabuły.</p>

<p>Ciekawsze okazało się wyraźne nawiązanie — tak w treści, jak i strukturze książki — do popularnych powieściopisarzy XIX wieku, drukujących sensacyjne powieści w odcinkach <em>beletrystów</em>, jak nazywała ich często złośliwa krytyka akademicka: Alexandre&#8217;a Dumas i Eugène&#8217;a Sue. Ich klimat zachowują choćby liczne ilustracje i karykatury z XIX-wiecznej prasy.</p>

<p>Problem z <em>Cmentarzem w Pradze</em> polega na tym, że przy całej erudycji autora, sama opowieść jest zupełnie niezajmująca. Bohater powieści został bezbłędnie wpleciony w historię Europy, ale zbyt wiele wątków i epizodów, zbyt wiele trzecioplanowych postaci sprawia, że intryga zamienia się w czysty opis. Powieść jest zbyt długa, słabsze są nie fragmenty, ale całe rozdziały. Simone Simonini popełnia tyle przestępstw, że o kolejnych czytamy z perfekcyjną obojętnością.</p>

<p>(Co więcej, <em>nie polecam</em> zabierania <em>Cmentarza&#8230;</em> ze sobą do Pragi z myślą o zwiedzeniu miasta śladami Umberto Eco — akcja powieści dzieje się w Turynie i Paryżu).</p>

<p>Umberto Eco, <em>Cmentarz w Pradze</em>, przekład Krzysztofa Żaboklickiego, Noir sur Blanc, Warszawa 2011.</p>
		<p class="info">
			<span class="date">


15

IX
	
2013

</span>
			
			<a href="/tag/Umberto Eco.html" rel="tag">#Umberto Eco</a>
			
			<a href="/tag/recenzje.html" rel="tag">#recenzje</a>
			
		</p>
		
	</div>
    

</div>

</div>
	
</body>
</html>