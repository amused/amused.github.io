---
layout: post
title: Golem w Chełmie, Pradze i kulturze
tags:
 - Golem
 - judaizm
 - religia
 - Eliasz Baal Szem
 - Chełm
 - Praha
 - David Černy
 - Juda Loew ben Bezalel
 - Gustav Meyrink
summary: Praski Golem to legenda popularna w kulturze od co najmniej XIX wieku — rzadko wspomina się jednak o związkach Golema z Polską, a dokładnie Chełmem i Poznaniem. Jak się wydaje, korzenie legendy sięgają nie tylko Starego Testamentu i starożytnej żydowskiej mistyki, ale i XVI-wiecznego Chełma.
---

### Golem

Czytamy w Biblii Wujka w Psalmie 139, wersecie 16 (wg numeracji Wujka Ps 138):

> Niedoskonałość moję widziały oczy twoje: i w księgach twoich wszystkie będą napisane, dni będą kształtowane, a żaden z nich.

Nieco inaczej w poetyckiej wersji Kochanowskiego:

> Tyś pierwszą bryłę ciała, początki małe  
> I linije człowieka niedoskonałe  
> Widział; Tyś miał w swych księgach, co dnia którego  
> Przyróść miało, aniś tam chybił żadnego.

I innego poety, Franciszka Karpińskiego (gdzieniegdzie mylnie chyba przypisywanej Zbigniewowi Morsztynowi — internety!):

> Niedoyźrzały płód oczy twe widziały,  
> Tyś go ukształcił w związek doskonały,  
> Napisał w księdze co z niego bydź miało,  
> W księdze, gdzie wszelkie zapisane ciało.

!["Psałterz Dawidów" Jana Kochanowskiego](/assets/psalterz-dawidow.png)

Te wszystkie "niedoskonałości moje", "początki małe niedoskonałe" i moje ulubione "niedoyźrzałe płody" to po hebrajsku — *golem*, czyli dokładnie: "nieukształtowana masa". W Starym Testamencie więcej golema nie doświadczymy, więcej go w Talmudzie: tam golemem nazwany jest Adam w pierwszych godzinach swojej egzystencji (golem mniej więcej równa się tutaj "ciału bez duszy"), ale — nieważne!

Przepisów na stworzenie postaci Golema, czyli ogromnego, półżywego i człekokształtnego potwora z gliny jest co najmniej kilka. Według jednego z nich, po dłuższej zabawie w glinie wśród najróżniejszych mistycznych rytuałów należy włożyć Golemowi w usta pergamin z napisem *emet* (hebr. אמת, "prawda").

Golem stworzony został — jak mówią legendy — w drugiej połowie XVI wieku, aby chronić Żydów przed rosnącym w siłę antysemityzmem. Potwór szybko jednak wymknął się spod kontroli i zwrócił się przeciwko swoim pracodawcom, którym w końcu udało się Golema wyłączyć, zamieniając napis *emet* na *met* (hebr. מת, "śmierć").

### Chełm: rabin Eliasz Baal Szem

Historia Chełma [spleciona jest mocno z historią Żydów w Polsce](http://www.sztetl.org.pl/pl/city/chelm/), a jej pierwszym etapem są lata 1442-1648. Z 1442 roku pochodzi najstarszy dowód na obecność Żydów w mieście — nagrobek w miejskim kirkucie, tj. cmentarzu (chociaż niektóre źródła jako datę pojawienia się Żydów w mieście podają rok ok. 1205). W 1648 roku większość miejskich Żydów została wymordowana przez kozaków podczas powstania Chmielnickiego. Gmina żydowska reaktywowała się dopiero pod koniec XVII wieku.

![Stara Synagoga w Chełmie](/assets/synagoga-chelm.jpg)

W 1550 roku mieszkało w Chełmie 371 Żydów. Właśnie w tym roku urodził się Eliasz syn Aarona Judy, znany później jako rabin Eliasz Baal Szem.

> Co się tyczy rabina Eliasza z Chełma, wiemy, że studiował Torę jako uczeń Maharala i współpracownik autora *Tosafot Yom Tov*… "Prawdziwy" Golem — według rekonstrukcji opierającej się na godnych zaufania źródłach — był tworem rabina Eliasza Baal Szem, Głównego Rabina Chełma, który był, jak już wcześniej wspomniano, uczniem Maharala. Z jakiegoś powodu Mistrz i uczeń pozostali niezgodni \[*confused*\], kto stworzył Golema.  
> \[S. Sprecher, zob. [źródło](http://seforim.blogspot.com/2007/02/shnayer-z-leiman-did-disciple-of.html)\].

Jak pisze w powyższym poście Shnayer Z. Leiman, nasz chełmski rabin nie był ani uczniem Maharala, o którym za chwilę, ani współpracownikiem [Yom-Tov Lipmanna Hellera](http://www.jewishencyclopedia.com/articles/7542-heller-yom-tob-lipmann-ben-nathan-ben-moses-levi), autora miszny Tosafot Yom-Tov — co oczywiście nie znaczy, że golema nie stworzył.

W źródłach pojawia się jeszcze wspomnienie rabina Jakuba Emdena, potomka Eliasza:

> Na marginesie wspomnę tutaj o tym, co usłyszałem ze świętych ust mego ojca o golemie stworzonym przez jego przodka, świętej pamięci rabina Eliasza Baal Szema. Kiedy rabin zobaczył, że golem bezustannie rósł w siłę, przestraszył się, że zniszczy w ten sposób wszechświat. Usunął więc Święte Imię, które było wymalowane na jego czole, powodując tym rozpadnięcie się golema w pył. Niemniej, kiedy rabin odbierał mu Święte Imię, Golem zranił go, kalecząc mu twarz.

### Praga: Rabin Juda Löw ben Bekalel

Rabin Juda Loew ben Bekalel (zwany szerzej Maharalem, czyli akronimem hebrajskiego zwrotu "Nasz Nauczyciel, Rabin Loew") urodził się około 1520 roku w Poznaniu, do dzisiaj jednak kojarzony jest z czeską Pragą, a przede wszystkim — legendą o Golemie.

![Grób rabina Loewa](/assets/rabin-loew.jpg)

Mahalal był prawdziwym człowiekiem renesansu: polska Wikipedia opisuje go jako "żydowskiego uczonego rabinicznego, talmudystę, filozofa, mistyka, kabalistę, alchemika, astrologa i matematyka". Czytamy dalej:

> W 1598 roku został wybrany na stanowisko głównego rabina Pragi, które pełnił do śmierci. Opowiadał się za dostosowaniem sposobu nauczania Tory do wieku ucznia, sprzeciwiał się natomiast wprowadzeniu do programu nauczania przedmiotów świeckich. Był również przeciwnikiem pilpul, opowiadając się za dosłowną interpretacją pism. Stworzony przez niego system filozoficzny opierał się na założeniu, że filozofia potwierdza jedynie prawdy zawarte w religii żydowskiej. Za podstawowy warunek zbawienia ludzkości uważał powrót narodu żydowskiego do Palestyny.

Rabin spędził mimo wszystko większą część swojego życia w Poznaniu, gdzie od niedawna stoi [upamiętniający go pomnik Golema](http://pl.wikipedia.org/wiki/Pomnik_Golema_w_Poznaniu) autorstwa Davida Černego (na zdjęciu — w szaliku)

![Pomnik Golema autorstwa Davida Černego](/assets/cerny-golem.jpg)

Legenda o praskim Golemie jest z Loewem silnie związana najprawdopodobniej przede wszystkim z powodu mistycznych zainteresowań rabina — posiada jednak dość konkretną, opartą na historii fabułę. Chodzić miało o fikcyjne rytualne mordy, o które oskarżano praskich Żydów. Loew, nie mogąc obronić się przed oskarżeniami, stworzył Golema, aby ten łapał na gorącym uczynku chrześcijan podrzucających trupy na teren gminy żydowskiej.

### Gustav Meyrink, "Golem"

Historia Golema z Pragi już w XIX wieku zaczęła żyć własnym życiem, do dzisiaj ukazały się setki najróżniejszych wersji legendy (a niektórzy z badaczy zauważają, że takie postaci jak Superman czy Terminator to wcale nie tak dalekie echa Golema właśnie). Najsłynniejszą z nich pozostaje *Der Golem*, powieść Gustava Meyrinka z 1914 roku.

![Gustav Meyrink, "Golem"](/assets/meyrink-golem.png)

Debiut Meyrinka jest o tyle ciekawy, że — mimo tytułu — nie bierze za temat samej postaci Golema, ale całą mistykę żydowską tak, jak była ona rozumiana na przełomie XIX wieku. Golem przenika swoją postacią całą powieść, ani razu nie pojawiając się wprost — fabuła skupia się na Atanazym Pernacie, jubilerze zamieszkującym getto w Pradze.

*Golema* fantastycznie przetłumaczył na język polski poeta Antoni Lange już pięć lat po premierze powieści, w 1919 roku — przekład można znaleźć w internetach w dwóch wersjach: [tekstowej na Wolnych Lekturach](http://wolnelektury.pl/katalog/lektura/golem/) i ślicznie wydanej [oryginalnej na Polonie](http://polona.pl/item/143700/2/) (ta czcionka!).